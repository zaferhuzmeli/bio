---
layout: post
title: "Kadir Amigo Memiş ile röportaj"
date: 2016-12-21
categories:
  - Hayat
description:
image: https://s23.postimg.org/wj3qopu4r/image.png
image-sm: https://s29.postimg.org/wnc19mv3r/image.png
---

Selamlar yeniden! Blog'umuzda artık yeni bir konsept olduğunu zaten biliyorsunuz.Sıradaki röportaj, hem konuşmasıyla hem de dansıyla sahneyi dolduran, sizi, bizi, seyircileri kısacası herkesi heyecanlandıran ve de kendi alanında bir ilke imza atmış abimiz: Kadir Amigo Memiş. İzleyenler, duyanlar zaten bilirler Kadir abiyi. Bunlardan hiçbirini yapmayanlar da aşağıdaki sorularla O'nun nasıl biri olup, nasıl biri olmadığını görebilir. Keyifli okumalar! Bir sonraki röportajda görüşmek üzere!

***Sahneye çıktığınız anda ne hissettiniz?***

-Kesinlikle çok heyecanlıydım ama çaktırmamaya çalışıyordum. Genellikle sahneye çıktığımda başka bir boyuta geçiyorum ve her şeyi unutuyorum. Fakat bu etkinlikte bir sunum var, yani insanlara önce kendimi anlatmam gerekiyordu, ondan sonra ise dansımla. Dilimin de dansımın olduğu gibi kırık olması, bazen heyecanımı biraz bastırıyor. Hislerim karışık. Bir yol planın var ve bu arada söylemek istediklerini unutmaman gerek ve de sonunu iyi bağlaman gerek. Bunları yapmaya çalışırken diğer beklentilere laik olmaya çalışıyorsun bu da hislerinizin karışmasına yol açıyor.. Eğer bunları kontrol edebiliyorsanız yırttınız:)


***Provalarda ekiple birlikte çalıştınız, bunlar nasıldı?***

-Ekip ile çalışmamız çok iyi oldu çünkü böylece yapmak istediğimin dışarıdan nasıl anlaşıldığını gördüm. Birkaç fikirlerin etkisini anladım. Dışarıdan bakan değerli gözlere güvenmeli.Ardından sunumda değişikler yaptım. İlk sunum göreceli olarak biraz daha başarısızdı ama gözden kaçırdığım noktaları iyileştirdim bu sayede sahnede temiz ve güzel bir iş çıktı.


***Etkinliğimiz sizin üstünüzde nasıl bir etki bıraktı?***

-Etrafımdaki insanlar, özellikle TEDx konseptini bilenler çok pozitif karşıladılar ve daha sonrasında beni tebrik de ettiler. Elbette bu konsepte yabancı olanlar da hem konseptin yeniliği hem de dansın farklılığı karşısında etkilendiler ve tabii onlardan da çok güzel geri dönüşler aldım. Tabii ki TEDx’de sahne almak en güzel ödüldür.


***Etkinliğimiz sizi değiştirdi mi? Veyahut bir şeylere bakış açınızı etkiledi mi?***

-Sen yeni ve karma bir dans ile uğraşıyorsun ve yepyeni bir şey üretmeye çalışıyorsun ve doğal olarak kimse tam olarak anlayamıyor, veya pek değer vermiyor. Etkinlik sayesinde, insanlar Zeybreak’ı artık daha iyi anlıyor. TEDx’ten sonra sanatçı olarak değerimin arttığını, daha doğrusu insanlar tarafından sanatıma daha çok değer verildiğini gördüm. Artık, insanlara „TEDx“ dediğim zaman, „Ah! Öyle mi?“ diyorlar. Herkes artık TEDx’i biliyor ve dahası bunun ne kadar önemli bir platform olduğunu biliyorlar.

***Mümkün olsa, yine konuşmak ister misiniz?***

-EVETTTTT! Kesinlikle hemen.


***Evetse, bu sefer daha farklı bir şey yapar mıydınız?***

-Dans VE çizim. Zeybreak dansının bir çizimi var, şu sıralar onunla uğraşıyorum. Gelecek sene İstanbul’da bir sergide yer alacağım ardından da solo bir etkinlik düşünüyorum. Instagram’da da #zeybreak hashtagi altında resimlerimi görebilirsiniz. Ve de yeni bir projem var! CHOREO+GRAPHY. Zeybreak gibi, iki farklı unsurun birleşip yeni bir şeyler ortaya çıkaracağını ispat etmek olur belki de bu proje. Hayat zaten harekettir. Bu hareketi çizgide de gösterebilirim. En azından kendi hareketimi. Çizimlerim de dans ile çizginin birleştiğini gösterebilir.


***Yakın bir zamanda konuşma yapacak olsanız, bu sefer nasıl olurdu?***

-Bu sefer daha iyi düşünür ve dans performansımı daha iyi hazırlardım.


***Etkinlikte en beğendiğiniz konuşmacı kimdi?***

-Hepsi çok güzel konular üstüne konuştu. Tek bir kişiyi seçemem ama Cem Seymen çok ilginç bir kişilik.


***Organizasyonda eksik bulduğunuz/ en beğendiniz şey neydi?***

-Sahnede keşke biraz daha zamanım olsaydı. Eksik olarak daha iyi hazırlanmalısınız. Böyle bir organizasyonun altından kalkmak tabii ki kolay değil bilirim ama gelen insanların beklentileri de yüksek olduğundan sahne hazırlıklarının daha çok üstüne düşmek gerek. Küçük arızalar maalesef sonra videoda soruna yol açıyor.. ama genel olarak düzgün bir iş çıkardığınız için tebrik ederim.

***Gelecekte, dinleyici olarak katılmak ister misiniz?***

-Olabilir zaman elverirse tabii ki olur, bir şeyi canlı izlemek daha lezzetli oluyor.


***Sahnede kendinizi izlemiş olsaydınız, konuşmanız hakkınızda ne düşünürdünüz?
En etkilendiğiniz kısım hangisi olurdu?***

-Dansım her şeyi net bir şekilde anlatıyor bence.


***Sizce, bir TED(x) konuşmacısı olmak için ne gibi özellikler gerekiyor?
Veya bir özellik gerektiriyor mu?***

-TEDx sahnesi çok değişik, normalde bir görsel sanatçı olarak dansınızın üzerinden seyirciye rahat ulaşıyorsunuz ama yaptığınız dansı kelimelere dökmeye çalıştığınızda işin sihri bozulabiliyor. Eğer paylaşacağınız hikaye anlatılmaya değerse, sahnede kendiniz olabiliyorsunuz. Buna da izleyiciler karar veriyor.


***Kahramanlarınız (idolleriniz) kimler?***

-Charlie Chaplin, Bruce Lee, Döndi White, Çakıcı Efe, Örhan Veli


***İlhamınızı nereden alıyorsunuz?***

-Ben bir „urban nomad"im yani şehir gezginiyim, bir toplayıcıyım.“ Yaşadığım ve karşıma çıkan her şeyi ve de her şeyi topluyorum. Jestler, renkler, sesler, ezgiler hatta şehrin lağım kokuları dahi bana bir şeyler anlatıyor, hatırlatıyor. Bunları projelerimde ve yine sahnede hayata geçiriyorum, değerlendiriyorum. Günler oluyor gurbette türkülerden birine takılıp ardından gidiyorum. O kadar hafifim ve bir o kadar da ağır. Hayatın ta kendisini arıyorum, buluyorum, hatırlıyorum.


***Sizce, "Sahne heyecanı" gerçekten var mı?***

-Tabii ki var, her dansçı bu konuyu değişik algılıyor. Ne kadar tecrübeniz varsa gösteriniz de o kadar rahat geçiyor. Heyecan muazzam bir duygu. Bu duygu olmayınca sahneye çıkmanız bile gerekmez bence. Sahnenin keyfini çıkarmanız gerekiyor ve heyecanın bu konuda size yardımcı olduğuna inanıyorum, kendinizi sahnede iyi hissetmelisiniz ve seyirciye karşı ve de kendinize karşı çok dürüst olmalısınız. Sahne kutsal bir yerdir benim için.


***Sahnede hiç heyecanlandınız mı? Evetse, konuşmanın hangi kısmında?***

-Ya o da ne demek hayatımın en önemli sunumu bu, olmaz mı.? 3 kişi de olsa aynı 30,000 kişi de olsa aynı. Heyecan işte, seyirci sayısını kabul etmiyor:) Her şey sizin elinizde, samimi olarak sahneye adım atmanız gerekiyor. Seyirci ile irtibat kurduysanız her şey güzel yoksa dans teknikleriyle bunu örtmeye çalışıyorsunuz ama bunu seyirci anlıyor tabii ki.

Zor tarafı bence her konuşmacı gibi güzel bir açılış. Çoğu konuşmacılar, konuşmanın açılışını ve sonunu önemli buluyor Zaten bu da bir TEDx tarzı oldu. Başta bir aksilik olunca stres oluyorsun ve bu da değişik yerlerden patlak veriyor.. blackout’a kadar yol var.


***Konuşmanız, dinleyicilerin hayatında/ düşüncelerinde neyi/ neleri değiştirmiş olabilir?***

-Hmm zor bir soru. Umuyorum ki hem hip-hop hem zeybek kültürüne bazı insanların bakış açıları değişmiştir. Dansa karşı büyük ön yargılarını kırmak ve dansa daha çok güvenmelerini sağlamak istiyorum. Dünya danslarının içinde zeybek dans kültürümüzün değerini göstermek istedim. Bizim zeybek dansımız baleden daha zengindir. Zeybek Türkiye'nin balesidir.


***Konuşmanızın en etkili kısmı neydi?***

-Dansımdır herhalde.


***Günde kaç saat uyuyorsunuz?***

-En çok 8 saat :)


***Hayatınızda hiç "işte şimdi kaybettim!" dediğiniz bir an oldu mu?***

-Hiç olmadı. Her şeyin bir anlamı olduğuna inanıyorum ve buna güveniyorum.



***Yaptığınız işte sizi en mutlu eden şey nedir?***

-Hayatı izlemek, gözlemlemek ve de onunla dans etmek. En mutlu olduğum an davul zurna eşliğinde zeybreak icra etmek, muazzam bir his, anlatamam.


***Dansa yeni bir bakış açısını getirdiniz. Bu nasıl bir his ve de bunun geleceğini nasıl görüyorsunuz?***

-Zeybreak, dünyada hip-hop ile geleneksel danslar arasında ilk karma dans oldu. Ve diliyorum ki bu üniversitelerde bir bilim dalı olur. Boston Üniversitesinde bu dansın üzerine tez yazan biri var. Yani artık meraklı insanlar var. Arada Berlin’de Çağdaş Dans Üniversitesinde dersler veriyorum. Japonya’da bile dersler verdim.

Gelecekte belki birilerinin merakını uyandırıp bu görevi devam ettireceğini umuyorum. Bu rüyayı ilerletmek için bir „Zeybreak Metodu" üzerinde çalışıyorum, daha bilimsel ve akademik
tekniklerle bu yeni dansı belirlemeye çalışıyorum.

***Sokakta ilk dans ettiğiniz zaman kaç yaşındaydınız ve ne hissettiniz?***

-Sokakta ilk dans ettiğim zaman 13 yaşımda olmalıyım. Öğrendiklerimi sokakta öğrendim. O zamanlarda antrenman yapacak yer bulamıyorduk. Zemini iyi olan mekanlarda antrenman yapıyorduk, alışveriş merkezinin önü gibi. Orası bizim (b. boylar) için ilk sahnemiz oluyor. Bu da en zor sahne. Seyirci acımasız ve gaddar ama siz onlara bir şeyler verdiğinizde bir o kadar da sıcak ve fedakar. Bir şekilde amacımız, seyircinin merakını uyandırdıktan ve onların güzel bir zaman geçirmesini sağladıktan sonra bizim onlarla paylaştığımız gibi, kendi paralarını bizimle paylaşmalarını sağlamaktı. Sokak üniversitesi çok samimi ve dostane, ne kadar kötülük de yapsanız ona geri dönebiliyorsunuz.

Cevaplarının altına Kadir abi küçük bir not düşmüş:

"sorular için çok teşekkürler dostum.
umarım yakında yine sarılmak dileğiyle.
kadir
#zeybreak"
